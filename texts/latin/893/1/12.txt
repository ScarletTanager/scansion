Cum tu, Lydia, Telephi
  cervicem roseam, cerea Telephi
laudas bracchia, vae meum
  fervens difficili bile tumet iecur.
tum nec mens mihi nec color
  certa sede manet, umor et in genas
furtim labitur, arguens,
  quam lentis penitus macerer ignibus.
uror, seu tibi candidos
  turparunt umeros inmodicae mero
rixae, sive puer furens
  inpressit memorem dente labris notam.
non, si me satis audias,
  speres perpetuum dulcia barbare
laedentem oscula, quae Venus
  quinta parte sui nectaris imbuit.
felices ter et amplius
  quos inrupta tenet copula nec malis
divolsus querimoniis
  suprema citius solvet amor die.
