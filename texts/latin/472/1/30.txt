Alfene immemor atque unanimis false sodalibus,
jam te nil miseret, dure, tui dulcis amiculi?
jam me prodere, jam non dubitas fallere, perfide?
num facta impia fallacum hominum caelicolis placent?
cum tu neglegis ac me miserum deseris in malis,
eheu, quid faciant, dic, homines, cuive habeant fidem?
certe tute jubebas animam tradere, inique, me
inducens in amorem, quasi tuta omnia mi forent.
idem nunc retrahis te ac tua dicta omnia factaque
ventos irrita ferre ac nebulas aerias sinis.
si tu oblitus es, at di meminerunt, meminit Fides,
quae te ut paeniteat postmodo facti faciet tui.
