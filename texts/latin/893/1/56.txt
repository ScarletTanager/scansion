Bacchum in remotis carmina rupibus
vidi docentem, credite posteri,
  Nymphasque discentis et auris
    capripedum Satyrorum acutas.
euhoe, recenti mens trepidat metu
plenoque Bacchi pectore turbidum
  laetatur, euhoe, parce Liber,
    parce gravi metuende thyrso.
fas pervicacis est mihi Thyiadas
vinique fontem lactis et uberes
  cantare rivos atque truncis
    lapsa cavis iterare mella,
fas et beatae coniugis additum
stellis honorem tectaque Penthei
  disiecta non leni ruina
    Thracis et exitium Lycurgi.
tu flectis amnis, tu mare barbarum,
tu separatis uvidus in iugis
  nodo coerces viperino
    Bistonidum sine fraude crinis.
tu, cum parentis regna per arduum
cohors gigantum scanderet inpia,
  Rhoetum retorsisti leonis
    unguibus horribilique mala;
quamquam choreis aptior et iocis
ludoque dictus non sat idoneus
  pugnae ferebaris; sed idem
    pacis eras mediusque belli.
te vidit insons Cerberus aureo
cornu decorum leniter atterens
  caudam et recedentis trilingui
    ore pedes tetigitque crura.
