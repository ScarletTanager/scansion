Tyrrhena regum progenies, tibi
non ante verso lene merum cado
  cum flore, Maecenas, rosarum et
    pressa tuis balanus capillis
iamdudum apud me est: eripe te morae,
ne semper udum Tibur et Aefulae
  declive contempleris arvom et
    Telegoni iuga parricidae.
fastidiosam desere copiam et
molem propinquam nubibus arduis:
  omitte mirari beatae
    fumum et opes strepitumque Romae.
plerumque gratae divitibus vices
mundaeque parvo sub lare pauperum
  cenae sine aulaeis et ostro
    sollicitam explicuere frontem.
iam clarus occultum Andromedae pater
ostendit ignem, iam Procyon furit
  et stella vesani Leonis
    sole dies referente siccos;
iam pastor umbras cum grege languido
rivomque fessus quaerit et horridi
  dumeta Silvani caretque
    ripa vagis taciturna ventis:
tu civitatem quis deceat status
curas et urbi sollicitus times,
  quid Seres et regnata Cyro
    Bactra parent Tanaisque discors.
prudens futuri temporis exitum
caliginosa nocte premit deus
  ridetque, si mortalis ultra
    fas trepidat. quod adest memento
conponere aequos: cetera fluminis
ritu feruntur, nunc medio alveo
  cum pace delabentis Etruscum
    in mare, nunc lapides adesos
stirpisque raptas et pecus et domos
volventis una, non sine montium
  clamore vicinaeque silvae,
    cum fera diluvies quietos
inritat amnis. ille potens sui
laetusque deget, cui licet in diem
  dixisse 'vixi'. cras vel atra
    nube polum pater occupato
vel sole puro; non tamen inritum
quodcumque retro est efficiet neque
  diffinget infectumque reddet
    quod fugiens semel hora vexit.
Fortuna saevo laeta negotio et
ludum insolentem ludere pertinax
  transmutat incertos honores,
    nunc mihi nunc alii benigna.
laudo manentem: si celeris quatit
pinnas, resigno quae dedit et mea
  virtute me involvo probamque
    pauperiem sine dote quaero.
non est meum, si mugiat Africis
malus procellis, ad miseras preces
  decurrere et votis pacisci,
    ne Cypriae Tyriaeque merces
addant avaro divitias mari:
tunc me biremis praesidio scaphae
  tutum per Aegaeos tumultus
    aura feret geminusque Pollux.
