Quantum distet ab Inacho
  Codrus pro patria non timidus mori,
narras et genus Aeaci
  et pugnata sacro bella sub Ilio:
quo Chium pretio cadum
  mercemur, quis aquam temperet ignibus,
quo praebente domum et quota
  Paelignis caream frigoribus, taces.
da lunae propere novae,
  da noctis mediae, da, puer, auguris
Murenae: tribus aut novem
  miscentur cyathis pocula commodis.
qui Musas amat imparis,
  ternos ter cyathos attonitus petet
vates; tris prohibet supra
  rixarum metuens tangere Gratia
nudis iuncta sororibus:
  insanire iuvat: cur Berecyntiae
cessant flamina tibiae?
  cur pendet tacita fistula cum lyra?
parcentis ego dexteras
  odi: sparge rosas. audiat invidus
dementem strepitum Lycus
  et vicina seni non habilis Lyco.
spissa te nitidum coma,
  puro te similem, Telephe, Vespero
tempestiva petit Rhode:
  me lentus Glycerae torret amor meae.
