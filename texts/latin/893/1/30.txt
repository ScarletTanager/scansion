Quid dedicatum poscit Apollinem
vates? quid orat de patera novum
  fundens liquorem? non opimae
    Sardiniae segetes feracis,
non aestuosae grata Calabriae
armenta, non aurum aut ebur Indicum,
  non rura, quae Liris quieta
    mordet aqua taciturnus amnis.
premant Calenam falce quibus dedit
fortuna vitem, dives ut aureis
  mercator exsiccet culillis
    vina Syra reparata merce,
dis carus ipsis, quippe ter et quater
anno revisens aequor Atlanticum
  inpune. me pascunt olivae,
    me cichorea levesque malvae.
frui paratis et valido mihi,
Latoe, dones et precor integra
  cum mente nec turpem senectam
    degere nec cithara carentem.
