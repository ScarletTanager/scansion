Oramus, si forte non molestumst,
  demonstres ubi sint tuae latebrae.
te in campo quaesivimus minore,
  te in circo, te in omnibus sacellis,
te in templo summi Iovis sacrato.
  in Magni simul ambulatione
femellas omnes, amice, prendi;
  quas vultu video tamen serenas.
'aufertis' sic usque flagitabam
  'Camerium mihi, pessimae puellae?'
'en,' inquit quaedam, sinum reducens,
  'en hic in roseis latet papillis!'
sed te iam ferre Herculi labos est:
  <nec te prendere nunc, amice, possim,>
13a
non custos si fingar ille Cretum,
13b(58.6)
  non Ladas ego pinnipesve Perseus,
13c(58.8)
  non si Pegaseo ferar volatu,
13d(58.7)
  non Rhesi niveae citaeque bigae;
13e(58.9)
  adde huc plumipedas volatilesque,
13f(58.10)
  ventorumque simul require cursum,
13g(58.11)
  quos iunctos, Cameri, mihi dicares:
13h(58.12)
  defessus tamen omnibus medullis
13i(58.13)
et multis languoribus peresus
13j(58.14)
  essem te mihi, amice, quaeritando.
13k(58.15)
tanto te in fastu negas, amice?
  dic nobis ubi sis futurus, ede
audacter, committe, crede luci.
  num te lacteolae tenent puellae?
si linguam clauso tenes in ore,
  fructus proicies amoris omnes:
verbosa gaudet Venus loquella.
  vel, si vis, licet obseres palatum,
dum nostri sis particeps amoris.
