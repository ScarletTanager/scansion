Smyrna mei Cinnae, nonam post denique messem
  quam coepta est nonamque edita post hiemem,
milia cum interea quingenta Hatriensis in uno
  <versiculorum anno putidus evomuit,>
Smyrna sacras Satrachi penitus mittetur ad undas,
  Smyrnam cana diu saecula pervoluent:
at Volusi annales Paduam morientur ad ipsam
  et laxas scombris saepe dabunt tunicas.
parva mei mihi sint cordi monumenta Philitae:
  at populus tumido gaudeat Antimacho.
