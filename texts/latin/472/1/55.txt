Oramus, si forte non molestum est,
  demonstres ubi sint tuae latebrae.
te in campo quaesivimus minore,
  te in circo, te in omnibus sacellis,
te in templo summi Jovis sacrato.
  in Magni simul ambulatione
femellas omnes, amice, prendi;
  quas vultu video tamen serenas.
'aufertis' sic usque flagitabam
  'Camerium mihi, pessimae puellae?'
'en,' inquit quaedam, sinum reducens,
  'en hic in roseis latet papillis!'
sed te jam ferre Herculi labos est:
  <nec te prendere nunc, amice, possim,>
tanto te in fastu negas, amice?
  dic nobis ubi sis futurus, ede
audacter, committe, crede luci.
  num te lacteolae tenent puellae?
si linguam clauso tenes in ore,
  fructus proicies amoris omnes:
verbosa gaudet Venus loquella.
  vel, si vis, licet obseres palatum,
dum nostri sis particeps amoris.
