Natis in usum laetitiae scyphis
pugnare Thracum est: tollite barbarum
  morem verecundumque Bacchum
    sanguineis prohibete rixis.
vino et lucernis Medus acinaces
immane quantum discrepat: inpium
  lenite clamorem, sodales,
    et cubito remanete presso.
voltis severi me quoque sumere
partem Falerni? dicat Opuntiae
  frater Megyllae, quo beatus
    volnere, qua pereat sagitta.
cessat voluntas? non alia bibam
mercede. quae te cumque domat Venus,
  non erubescendis adurit
    ignibus, ingenuoque semper
amore peccas. quidquid habes, age
depone tutis auribus. a miser,
  quanta laborabas Charybdi,
    digne puer meliore flamma.
quae saga, quis te solvere Thessalis
magus venenis, quis poterit deus?
  vix inligatum te triformi
    Pegasus expediet Chimaera.
