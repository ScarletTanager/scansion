Vesper adest: juvenes, consurgite: Vesper Olympo
exspectata diu vix tandem lumina tollit.
surgere jam tempus, iam pingues linquere mensas:
jam veniet virgo, jam dicetur hymenaeus.
  Hymen o Hymenaee, Hymen ades o Hymenaee!
Cernitis, innuptae, juvenes? consurgite contra:
nimirum Oetaeos ostendit Noctifer ignes.
sic certest: viden ut perniciter exsiluere?
non temere exsiluere: canent quod vincere par est.
  Hymen o Hymenaee, Hymen ades o Hymenaee!
Non facilis nobis, aequales, palma paratast:
aspicite, innuptae secum ut meditata requirunt.
non frustra meditantur: habent memorabile quod sit.
nec mirum, penitus quae tota mente laborant.
nos alio mentes, alio divisimus aures;
jure igitur vincemur: amat victoria curam.
quare nunc animos saltem convertite vestros:
dicere jam incipient, jam respondere decebit.
  Hymen o Hymenaee, Hymen ades o Hymenaee!
Hespere, quis caelo fertur crudelior ignis?
qui natam possis complexu avellere matris,
complexu matris retinentem avellere natam,
et juveni ardenti castam donare puellam.
quid faciunt hostes capta crudelius urbe?
  Hymen o Hymenaee, Hymen ades o Hymenaee!
Hespere, quis caelo lucet jucundior ignis?
qui desponsa tua firmes conubia flamma,
quae pepigere viri, pepigerunt ante parentes,
nec junxere prius quam se tuus extulit ardor.
quid datur a divis felici optatius hora?
  Hymen o Hymenaee, Hymen ades o Hymenaee!
Hesperus e nobis, aequales, abstulit unam:
<namque suo adventu fert omnibus ille pericla;
nocte timent cuncti, nisi quos aliena petentes,
Hespere, tu radiis properas accendere blandis.
at libet injusta pueris te extollere laude.
quid tum, si laudant, sibi mox quem quisque timebunt?
  Hymen o Hymenaee, Hymen ades o Hymenaee!
Hespere, te innuptae nunc falso crimine laedunt:>
namque tuo adventu vigilat custodia semper;
nocte latent fures, quos idem saepe revertens,
Hespere, mutato comprendis nomine Eoos.
at libet innuptis ficto te carpere questu.
quid tum, si carpunt, tacita quem mente requirunt?
  Hymen o Hymenaee, Hymen ades o Hymenaee!
Ut flos qui in saeptis secretus nascitur hortis,
ignotus pecori, nullo convulsus aratro,
quem mulcent aurae, firmat sol, educat imber,
<jam jam se expandit suavesque exspirat odores;>
multi illum pueri, multae optavere puellae:
idem cum tenui carptus defloruit ungui,
nulli illum pueri, nullae optavere puellae:
sic virgo, dum intacta manet, dum cara suis est;
cum castum amisit polluto corpore florem,
nec pueris jucunda manet, nec cara puellis.
  Hymen o Hymenaee, Hymen ades o Hymenaee!
Ut vidua in nudo vitis quae nascitur arvo,
numquam se extollit, numquam mitem educat uvam,
sed tenerum prono deflectens pondere corpus
jam jam contingit summum radice flagellum;
hanc nulli agricolae, nulli coluere juvenci:
at si forte eadem est ulmo conjuncta marita,
multi illam agricolae, multi coluere juvenci:
sic virgo dum intacta manet, dum inculta senescit;
cum par conubium maturo tempore adeptast,
cara viro magis et minus est invisa parenti.
et tu ne pugna cum tali conjuge, virgo.
non aequum est pugnare, pater cui tradidit ipse,
ipse pater cum matre, quibus parere necesse est.
virginitas non tota tua est, ex parte parentum est:
tertia pars patris est, pars est data tertia matri,
tertia sola tua est: noli pugnare duobus,
qui genero sua jura simul cum dote dederunt.
  Hymen o Hymenaee, Hymen ades o Hymenaee!
