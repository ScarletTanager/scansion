Surripui tibi, dum ludis, mellite Juventi,
  saviolum dulci dulcius ambrosia.
verum id non impune tuli: namque amplius horam
  suffixum in summa me memini esse cruce,
dum tibi me purgo nec possum fletibus ullis
  tantillum vestrae demere saevitiae.
nam simul id factum est, multis diluta labella
  guttis abstersti mollibus articulis,
ne quicquam nostro contractum ex ore maneret,
  tamquam commictae spurca saliva lupae.
praeterea infesto miserum me tradere amori
  non cessasti omnique excruciare modo,
ut mi ex ambrosia mutatum jam foret illud
  saviolum tristi tristius elleboro.
quam quoniam poenam misero proponis amori,
  numquam jam posthac basia surripiam.
