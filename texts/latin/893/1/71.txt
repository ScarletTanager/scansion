Herculis ritu modo dictus, o plebs,
morte venalem petiisse laurum
Caesar Hispana repetit penatis
  victor ab ora.
unico gaudens mulier marito
prodeat iustis operata sacris
et soror clari ducis et decorae
  supplice vitta
virginum matres iuvenumque nuper
sospitum; vos, o pueri et puellae
iam virum expertae, male nominatis
  parcite verbis.
hic dies vere mihi festus atras
exiget curas: ego nec tumultum
nec mori per vim metuam tenente
  Caesare terras.
i pete unguentum, puer, et coronas
et cadum Marsi memorem duelli,
Spartacum siqua potuit vagantem
  fallere testa.
dic et argutae properet Neaerae
murreum nodo cohibere crinem:
si per invisum mora ianitorem
  fiet—abito.
lenit albescens animos capillus
litium et rixae cupidos protervae:
non ego hoc ferrem calidus iuventa
  consule Planco.
